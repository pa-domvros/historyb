<!DOCTYPE html>
<html lang="el">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ιστορία Β' Γυμνασίου: Η Ευρώπη τους Νεότερους Χρόνους - Ενότητα 7</title>
    <link rel="stylesheet" href="style.css">
</head>
<body>

    <header>
        <h1>Ιστορία Β' Γυμνασίου: Η Ευρώπη τους Νεότερους Χρόνους</h1>
        <h2>ΚΕΦΑΛΑΙΟ VII: ΟΙ ΑΝΑΚΑΤΑΤΑΞΕΙΣ ΣΤΗ ΜΕΤΑΜΕΣΑΙΩΝΙΚΗ ΕΥΡΩΠΑΪΚΗ ΚΟΙΝΩΝΙΑ</h2>
    </header>

    <main>
        <section id="unit-7-1" class="content-block">
            <h3>1. Οι Ανακαλύψεις</h3>

            <div class="key-terms">
                <h4>Λέξεις-κλειδιά της ενότητας:</h4>
                <ul>
                    <li>Προκολομβιανοί πολιτισμοί</li>
                    <li>Δρόμος του μεταξιού</li>
                    <li>Πυξίδα</li>
                    <li>Αστρολάβος</li>
                    <li>Πορτολάνος</li>
                    <li>Αντίληψη για τη σφαιρικότητα της Γης</li>
                    <li>Συνθήκη της Τορντεζίλας</li>
                    <li>Εθνολογία</li>
                    <li>Αρχή των άνισων ανταλλαγών</li>
                </ul>
            </div>

            <h4>Τα κίνητρα και οι προϋποθέσεις</h4>
            <h5>Κίνητρα</h5>
            <p>Από το τέλος του Μεσαίωνα Ευρωπαίοι έμποροι αναζητούσαν χρυσό, καρυκεύματα και αρώματα στην Ανατολή ακολουθώντας το λεγόμενο δρόμο του μεταξιού. Ο πιο γνωστός είναι ο Βενετός Μάρκο Πόλο. Η αποκοπή αυτού του δρόμου από τους Άραβες και τους Οθωμανούς οδήγησε τους Ευρωπαίους να αναζητήσουν θαλάσσιο δρόμο για τις αγορές της Ανατολής. Στην αναζήτηση οδήγησαν επίσης: οι φιλοδοξίες ηγεμόνων, η προσπάθεια για διάδοση του Χριστιανισμού, η επιθυμία του ανθρώπου για γνώση.</p>

            <h5>Προϋποθέσεις</h5>
            <p>Από το 13ο αι. τα ταξίδια γίνονται ευκολότερα χάρη σε νέα τεχνικά μέσα όπως: η πυξίδα, ο αστρολάβος (όργανο προσδιορισμού του γεωγραφικού πλάτους και επομένως της θέσης του πλοίου, με βάση την παρατήρηση των άστρων), οι πορτολάνοι (ειδικοί ναυτικοί χάρτες), ένας νέος τύπος πλοίου, η καραβέλα. Σημαντικά συνέβαλε και η αντίληψη για τη σφαιρικότητα της Γης.</p>

            <h4>Τα εξερευνητικά ταξίδια</h4>
            <p>Οι Πορτογάλοι επιδίωξαν να ανακαλύψουν δρόμο προς τις Ινδίες πλέοντας γύρω από την Αφρική. Το πέτυχαν, όταν ο Βάσκο ντε Γκάμα έφτασε το 1498 στο Κάλικουτ των Ινδιών. Κατά τη διάρκεια των τεσσάρων ταξιδιών του (1492-1506) ανακάλυψε περιοχές της Κεντρικής Αμερικής, εκείνος όμως νόμιζε ότι είχε φτάσει στις Ινδίες. Ο Φερδινάνδος Μαγγελάνος έκανε τον πρώτο περίπλου της Γης στην υπηρεσία του βασιλιά της Ισπανίας και αποδείχθηκε για πρώτη φορά ότι η Γη είναι σφαιρική.</p>

            <h4>Η γέννηση ενός Νέου Κόσμου</h4>
            <p>Οι Πορτογάλοι και οι Ισπανοί κατέκτησαν με τη βία τις περιοχές που ανακάλυψαν. Οι Ισπανοί εξαφάνισαν τους ντόπιους (προκολομβιανούς) πολιτισμούς της Κεντρικής και Νότιας Αμερικής. Με τη συνθήκη της Τορντεζίλας (1494) μοίρασαν μεταξύ τους τις νέες χώρες, τις οποίες είχαν μετατρέψει σε αποικίες. Από τα τέλη του 16ου αι. η Ολλανδία, η Αγγλία και η Γαλλία άρχισαν να διεκδικούν μερίδιο από τις αποικίες με αποτέλεσμα να γίνουν συγκρούσεις μεταξύ των ευρωπαϊκών χωρών.</p>

            <h4>Η Ευρώπη και ο Νέος Κόσμος</h4>
            <p>Οι ανακαλύψεις έφεραν σημαντικές μεταβολές στην Ευρώπη και σ' ολόκληρο τον κόσμο.</p>
            <h5>Αλλαγές στην Ευρώπη</h5>
            <p>Το κέντρο της ευρωπαϊκής οικονομίας μετατοπίστηκε από τη Μεσόγειο στον Ατλαντικό και τη Βόρεια θάλασσα, όπου κατέληγαν οι υπερπόντιοι θαλάσσιοι δρόμοι. Νέα λιμάνια, όπως της Σεβίλλης, της Λισσαβόνας και της Αμβέρσας απέκτησαν μεγαλύτερη οικονομική σπουδαιότητα από εκείνα της Βενετίας και της Γένουας. Η εισαγωγή μεγάλων ποσοτήτων πολύτιμων μετάλλων στην Ευρώπη συνέβαλε στη δημιουργία εμπορικών και τραπεζικών δραστηριοτήτων, προς όφελος της αστικής τάξης. Η επαφή με άγνωστους πολιτισμούς άρχισε να κλονίζει τις αξίες του παρελθόντος. Οι εξελίξεις ευνόησαν την ανάπτυξη των γεωγραφίας, της αστρονομίας, της ζωολογίας, της βοτανικής, της εθνολογίας και άλλων επιστημών.</p>
            <h5>Επιπτώσεις για τους λαούς των νέων χωρών</h5>
            <p>Οι Ευρωπαίοι εκμεταλλεύτηκαν τις πλουτοπαραγωγικές πηγές σε βάρος των ντόπιων πληθυσμών. Επέβαλαν την αρχή των άνισων ανταλλαγών. θεώρησαν τους εξωευρωπαϊκούς λαούς κατώτερους και αντικείμενο εκμετάλλευσης. Γεννήθηκε η δουλεία, η αποικιοκρατία, η υπανάπτυξη και η φτώχεια των τρίτων χωρών με συνέπειες που φτάνουν μέχρι σήμερα.</p>

        </section>

        <section id="unit-7-2" class="content-block">
            <h3>2. Αναγέννηση και Ανθρωπισμός</h3>

            <div class="key-terms">
                <h4>Λέξεις-κλειδιά της ενότητας:</h4>
                <ul>
                    <li>Αναγέννηση</li>
                    <li>Ανθρωπισμός</li>
                    <li>Οικουμενικός άνθρωπος (homo universalis)</li>
                    <li>Πολιτεία των Γραμμάτων</li>
                    <li>Ουτοπία</li>
                    <li>Κολέγιο</li>
                    <li>Τυπογραφία</li>
                    <li>Ο σκοπός αγιάζει τα μέσα</li>
                    <li>Προοπτική</li>
                    <li>Κουατροτσέντο</li>
                    <li>Τεχνική της διαβάθμισης</li>
                    <li>Υπερρεαλισμός</li>
                    <li>Κονσέρτο</li>
                </ul>
            </div>

            <p>Το 15ο και 16ο αι. εκδηλώνεται στον ευρωπαϊκό χώρο ένα καλλιτεχνικό και πνευματικό κίνημα που ονομάστηκε Αναγέννηση. Στην προετοιμασία του συνέβαλαν: οι σταυροφορίες, καθώς έστρεψαν το ενδιαφέρον της Δύσης στην Ανατολή, και η αστική τάξη. Κύριο χαρακτηριστικό της Αναγέννησης ήταν η αναβίωση των αξιών της Κλασικής Αρχαιότητας για τη θεμελίωση ενός καινούριου κόσμου.</p>

            <h4>Αντίληψη για τον κόσμο</h4>
            <h5>Παλιά αντίληψη</h5>
            <p>Στην παλιά αντίληψη κυριαρχούσαν: η συνεχής φροντίδα για τη σωτηρία της ψυχής, η αποχή από τις χαρές της ζωής, η ιδέα ότι όλα όσα κάνει ο άνθρωπος πέρα από τα θρησκευτικά του καθήκοντα είναι μάταια.</p>
            <h5>Νέα αντίληψη</h5>
            <p>Σύμφωνα με τη νέα αντίληψη: ο ίδιος ο άνθρωπος γίνεται το επίκεντρο του ενδιαφέροντος. Το σώμα του ανθρώπου και η υλική ζωή αποκτούν ιδιαίτερη σημασία. Οι νέες αντιλήψεις γεννήθηκαν στις ανεπτυγμένες οικονομικά πόλεις της Ιταλίας, όπως η Φλωρεντία, η Ρώμη, η Βενετία και το Μιλάνο. Εκεί οι πνευματικές και καλλιτεχνικές δραστηριότητες ενθαρρύνονταν από διάσημους μαικήνες (προστάτες των γραμμάτων).</p>

            <h4>Ο Ανθρωπισμός</h4>
            <p>Ο άνθρωπος της Αναγέννησης στράφηκε προς τον ελληνορωμαϊκό πολιτισμό για να αντλήσει ιδέες. Μελετούσε, μετέφραζε και σχολίαζε συστηματικά τους αρχαίους συγγραφείς. Η συστηματική ενασχόληση με τα κείμενα της Αρχαιότητας ονομάστηκε Ανθρωπισμός. Οι ανθρωπιστές ταξιδεύουν σε όλη την Ευρώπη για να διαδώσουν τις ιδέες τους. Δημιουργούν ένα δίκτυο σχέσεων και πολιτισμού με τους ομοϊδεάτες τους, που ονομάστηκε Πολιτεία των Γραμμάτων.</p>
            <p>Οι ανθρωπιστές: έχουν βαθύ θρησκευτικό αίσθημα, ασκούν κριτική στις μεσαιωνικές αντιλήψεις, αγωνίζονται για μια καλύτερη κοινωνία, γράφουν στη λατινική και κάποια έργα τους και στις εθνικές τους γλώσσες, τις οποίες υπερασπίζονται.</p>

            <h5>Κορυφαίοι ανθρωπιστές</h5>
            <ul>
                <li>Έρασμος (1467-1536): Σατιρίζει επικριτικά τις καταχρήσεις της Εκκλησίας. Αγωνίζεται για μια ειρηνική Ευρώπη. Αποδίδει ιδιαίτερη σημασία στην παιδεία. Σημαντικό έργο του: Μωρίας Εγκώμιον.</li>
                <li>Φρανσουά Ραμπελαί (1483-1553): Έχει ανάλογες απόψεις. Σημαντικό έργο του: Πανταγκρουέλ.</li>
                <li>Τόμας Μορ (1478-1535): Οραματίζεται μια ιδανική (ουτοπική) κοινωνία, όπου θα βασιλεύουν η ειρήνη, η ισότητα και η ανεκτικότητα. Σημαντικό έργο του: Ουτοπία.</li>
            </ul>

            <h4>Ο οικουμενικός άνθρωπος (homo universalis)</h4>
            <p>Ο ιδανικός άνθρωπος για τους ανθρωπιστές πρέπει να έχει πολυδιάστατη προσωπικότητα με πνευματικά, ψυχικά και σωματικά χαρίσματα. Αυτός ο νέος τύπος ανθρώπου, ο οποίος ονομάζεται οικουμενικός άνθρωπος, μπορεί να διαμορφωθεί με την κατάλληλη αγωγή. Ο οικουμενικός άνθρωπος καθορίζει με τη γνώση και τον προσωπικό του αγώνα το πεπρωμένο του. Οι ανθρωπιστές προωθούν την ίδρυση νέων εκπαιδευτικών ιδρυμάτων που συμβάλλουν στη διάδοση των νέων ιδεών. Τα προγράμματα σπουδών περιλαμβάνουν πλέον μεγάλη ποικιλία μαθημάτων, ώστε οι μαθητές να αποκτούν συνολική μόρφωση.</p>

            <h4>Η συμβολή των Ελλήνων λογίων</h4>
            <p>Στην καθιέρωση των ανθρωπιστικών σπουδών συνέβαλαν Έλληνες λόγιοι, οι οποίοι πήγαν στη Δύση τόσο πριν όσο και μετά την Άλωση της Κωνσταντινούπολης από τους Τούρκους (1453). Οι Έλληνες λόγιοι πρόβαλαν τα ελληνικά γράμματα με το διδακτικό και το εκδοτικό τους έργο και ενίσχυσαν το ενδιαφέρον για την έκδοση αρχαίων ελληνικών κειμένων και τη συλλογή αρχαίων χειρογράφων από βιβλιοθήκες και ηγεμόνες. Ιδιαίτερα διακρίθηκαν ο φιλόσοφος Γεώργιος Γεμιστός ή Πλήθων (1355-1456), ο επίσκοπος Νίκαιας Βησσαρίων (1403-1472).</p>

            <h4>Η γέννηση του τυπωμένου βιβλίου και η διάδοση της Αναγέννησης και του Ανθρωπισμού</h4>
            <p>Η Αναγέννηση και ο Ανθρωπισμός γρήγορα επεκτάθηκαν και σε άλλες οικονομικά ακμαίες χώρες της Ευρώπης. Στη διάδοση συνέβαλε και η μετακίνηση καλλιτεχνών και λογίων. Αποφασιστικό ρόλο έπαιξε και η εφεύρεση της τυπογραφίας, στα 1450 περίπου, από τον Ιωάννη Γουτεμβέργιο. Το 1500 λειτουργούσαν ήδη τυπογραφεία σε 236 πόλεις της Ευρώπης. Μολονότι τα τυπωμένα βιβλία ήταν φθηνότερα και λιγότερο ογκώδη σε σχέση με τα μεσαιωνικά χειρόγραφα, μόνο οι άνθρωποι της πόλης μπορούσαν να τα διαβάζουν. Ο περισσότερος κόσμος ήταν αναλφάβητος και επομένως δεν παρακολουθούσε τις εξελίξεις. Πάντως, οι άνθρωποι προσπαθούσαν να βελτιώσουν τη θέση τους στην κοινωνία.</p>

            <h4>Γράμματα, επιστήμη και τέχνη την εποχή της Αναγέννησης</h4>
            <h5>Γράμματα και επιστήμη</h5>
            <p>Κατά το 16ο αι. ανανεώνεται η λογοτεχνία με τη χρήση των εθνικών γλωσσών, τη διεύρυνση της θεματολογίας.</p>
            <p>Σημαντικοί ανανεωτικοί συγγραφείς:</p>
            <ul>
                <li>Μισέλ ντε Μονταίν, Γάλλος (1533-1592). Αντιπροσωπευτικό έργο: Δοκίμια.</li>
                <li>Μιγκουέλ ντε Θερβάντες, Ισπανός (1547-1616). Αντιπροσωπευτικό έργο Δον Κιχώτης.</li>
                <li>Ουίλλιαμ Σαίξπηρ, Άγγλος (1564-1616). Αντιπροσωπευτικά θεατρικά έργα: Άμλετ, Μάκβεθ, Οθέλλος.</li>
                <li>Νικολό Μακιαβέλλι, Ιταλός (1469-1527). Πρώιμος πολιτικός επιστήμονας. Στο έργο του Ηγεμόνας ανεξαρτητοποιεί την πολιτική επιστήμη από τη θεολογία και την ηθική υποστηρίζοντας ότι στην πολιτική ο σκοπός αγιάζει τα μέσα.</li>
            </ul>
            <p>Επιπλέον, οι Ανακαλύψεις γέννησαν νέους προβληματισμούς για τη Γη, το σύμπαν και την επιστήμη.</p>
            <p>Σπουδαιότεροι επιστήμονες της Αναγέννησης ήταν:</p>
            <ul>
                <li>Νικόλαος Κοπέρνικος (1473-1543), Πολωνός, αστρονόμος.</li>
                <li>Ιωάννης Κέπλερ (1571-1630), Γερμανός, αστρονόμος.</li>
                <li>Γαλιλαίος (1564-1642), Ιταλός, αστρονόμος.</li>
                <li>Θεόφραστος Παράκελσος (1493-1551), Ελβετός, γιατρός-φαρμακοποιός.</li>
                <li>Αντρέ Βεσόλ (1514-1564), Φλαμανδός, γιατρός-ανατόμος.</li>
                <li>Φραγκίσκος Βάκων (1561-1626), Άγγλος, συνδυασμός επιστήμονα και φιλόσοφου.</li>
            </ul>

            <h5>Τέχνη</h5>
            <p>Η τέχνη αποτύπωσε με τον καλύτερο τρόπο τις αξίες της Αναγέννησης.</p>
            <ul>
                <li><strong>Αρχιτεκτονική:</strong> υιοθετεί αρχιτεκτονικά σχέδια ή λεπτομέρειες από την Κλασική Αρχαιότητα.</li>
                <li><strong>Ζωγραφική – Γλυπτική:</strong> Απεικονίζει το γυμνό ανθρώπινο σώμα και προβάλλει μύθους της Αρχαιότητας παράλληλα με το θρησκευτικό περιεχόμενο. Επίσης εφαρμόζονται στη ζωγραφική: η προοπτική, δηλαδή η αίσθηση του βάθους, και η τεχνική της φωτοσκίασης.</li>
            </ul>
            <p>Το 15ο αι., εποχή κυριαρχίας της γοτθικής τέχνης, στη Φλωρεντία ξεκινά ένα καλλιτεχνικό ρεύμα, το κουατροτσέντο, που προαναγγέλλει την ιταλική Αναγέννηση. Χαρακτηριστικότερος ζωγράφος εκείνης της εποχής είναι ο Μποτιτσέλι (1444 - 1510). Στην τέχνη του κουατροτσέντο μπορούμε να δούμε επιρροές της γοτθικής και της βυζαντινής τέχνης. Η ιταλική τέχνη της Αναγέννησης διαδίδεται το 16ο αι. στην υπόλοιπη Ευρώπη, με αποτέλεσμα τη δημιουργία ενός ενιαίου καλλιτεχνικού ρεύματος με πολλά κοινά χαρακτηριστικά. Πρόκειται για την τέχνη της Αναγέννησης.</p>
            <p>Αντιπροσωπευτικοί καλλιτέχνες της Αναγέννησης στην Ιταλία:</p>
            <ul>
                <li>Λεονάρντο ντα Βίντσι (1452-1519): Εκτός από ζωγράφος, ήταν και πολύπλευρος επιστήμονας ενσαρκώνοντας τον οικουμενικό άνθρωπο. Επηρεάστηκε από το ανθρωπιστικό πνεύμα και την τεχνική της προοπτικής. Επινόησε την τεχνική της διαβάθμισης, η οποία εξαφανίζει τα περιγράμματα και δίνει την αίσθηση μιας ελαφράς ομίχλης γύρω από τα σχήματα, προκαλώντας μια εντύπωση γλυκύτητας, ποίησης και μυστηρίου.</li>
                <li>Μιχαήλ Άγγελος (1475-1564): Διακρίθηκε ως ζωγράφος, γλύπτης, αρχιτέκτονας και ποιητής. Συνδυάζει χαρακτηριστικά της αρχαίας ελληνικής τέχνης και της τέχνης της εποχής του. Αριστουργηματική είναι η διακόσμηση της οροφής της Καπέλα Σιξτίνα στο Βατικανό με θέμα τη Δευτέρα Παρουσία.</li>
                <li>Ραφαήλ Σάντι (1483-1520): Τονίζει στα έργα του το ανθρώπινο στοιχείο, την ευγένεια και το πνεύμα, όπως στις εικόνες της Παναγίας (Μαντόνες).</li>
                <li>Τιτσιάνο (1477-1576): Προσέχει ιδιαίτερα το χρώμα, την κομψότητα και τη χάρη.</li>
            </ul>
            <p>Στη Γερμανία διακρίθηκε ο ζωγράφος και χαράκτης Άλμπρεχτ Ντύρερ (1471-1528). Τα έργα του παρουσιάζουν αναγεννησιακά χαρακτηριστικά ως προς τα θέματα και την τεχνική αλλά και δεισιδαιμονία και φόβο.</p>
            <p>Στις Κάτω Χώρες διακρίθηκαν:</p>
            <ul>
                <li>Ιερώνυμος Μπος (1450-1510): Συνέθεσε έργα με θέματα φανταστικά, συμβολικά και αινιγματικά, τα οποία συνδυάζουν τη φαντασία με το όνειρο. Γι' αυτό θεωρείται προάγγελος του υπερρεαλισμού.</li>
                <li>Πίτερ Μπρέγκελ ο πρεσβύτερος (1525-1569): Ζωγράφιζε θέματα από την καθημερινή ζωή των ανθρώπων της εποχής του με ακρίβεια και πιστή απεικόνιση της φύσης.</li>
            </ul>
            <p>Στην Ισπανία διακρίθηκε ο Δομίνικος Θεοτοκόπουλος ή ΕΙ Greco (= ο Έλληνας), (1545 - 1614). Συνδυάζει την τεχνοτροπία της Αναγέννησης ως προς τα θέματα και την προοπτική, τις επιρροές της βυζαντινής ζωγραφικής ως προς τις μορφές και την πνευματικότητα. Δίνει έμφαση στη δραματικότητα και το πάθος.</p>

            <h5>Μουσική</h5>
            <p>Το πνεύμα της Αναγέννησης και του Ανθρωπισμού επηρεάζει και τη μουσική. Παράλληλα με τη μουσική παράδοση της Εκκλησίας καλλιεργείται η λαϊκή μουσική. Σταδιακά διαφοροποιείται η μουσική από περιοχή σε περιοχή.</p>

        </section>

        <section id="unit-7-3" class="content-block">
            <h3>3. Η Θρησκευτική Μεταρρύθμιση</h3>

            <div class="key-terms">
                <h4>Λέξεις-κλειδιά της ενότητας:</h4>
                <ul>
                    <li>Συγχωροχάρτια</li>
                    <li>Προφητείες για το τέλος του κόσμου</li>
                    <li>Μεταφράσεις της Αγίας Γραφής</li>
                    <li>Μπαρόκ</li>
                </ul>
            </div>

            <h4>Η κατάσταση στην Εκκλησία (Οι λόγοι που οδήγησαν στην μεταρρύθμιση)</h4>
            <p>Στο τέλος του Μεσαίωνα η Ρωμαιοκαθολική Εκκλησία βρίσκεται σε κρίση και δεν μπορεί να ανταποκριθεί στις θρησκευτικές ανάγκες των πιστών. Εκφράζονται διαμαρτυρίες για την ηθική διαφθορά. Οι ανώτεροι κληρικοί ζούσαν με πολυτέλεια, σαν κοσμικοί ηγεμόνες, χωρίς να ενδιαφέρονται για τους πιστούς ενώ ο κατώτερος κλήρος ζούσε στην αμάθεια. Οι Χριστιανοί ζούσαν σε αναταραχή από τους συνεχείς πολέμους, τις επιδημίες και τις προφητείες για το τέλος του κόσμου. Επειδή τους λείπει η πνευματική καθοδήγηση, βρίσκονται σε σύγχυση, ενώ κυριαρχούνται από την ιδέα του θανάτου και την αγωνία για τη σωτηρία της ψυχής. Η Εκκλησία, αντί να βοηθήσει τους πιστούς, εκμεταλλευόταν το φόβο τους για την κόλαση πουλώντας συγχωροχάρτια, δηλαδή έγγραφα άφεσης αμαρτιών.</p>

            <h4>Η αντίδραση των ανθρωπιστών</h4>
            <p>Καταδικάζουν τη συμπεριφορά της Εκκλησίας και τις δεισιδαιμονίες του λαού. Προβάλλουν την ανάγκη για ειλικρινή πίστη βασισμένη στο αληθινό μήνυμα του Χριστού. Θεωρούν αναγκαία τη μετάφραση της Αγίας Γραφής σε λαϊκή γλώσσα, για να καταλαβαίνουν όλοι τα μηνύματά της.</p>

            <h4>Η προτεσταντική Μεταρρύθμιση. Ο Λούθηρος</h4>
            <p>Στη Γερμανία ο μοναχός και θεολόγος Μαρτίνος Λούθηρος (1483-1546) αντέδρασε στη μαζική πώληση συχωροχαρτιών στη Γερμανία. Το 1517 θυροκόλλησε σε ναό της Βιτεμβέργης ένα κατάλογο με 95 θέσεις, με τις οποίες καταδίκαζε τα συγχωροχάρτια και υποστήριζε τις απόψεις του για τη θρησκεία. Ο πάπας τον αφόρισε, όμως ο Λούθηρος έκαψε δημόσια τη σχετική απόφαση. Ο Λούθηρος υποστήριζε ότι η σωτηρία της ψυχής είναι αποτέλεσμα μόνο της πίστης. Η διδασκαλία του διαδόθηκε πολύ γρήγορα στη Γερμανία. Ο αυτοκράτορας Κάρολος Ε', φοβούμενος διάσπαση του Κράτους, έθεσε το Λούθηρο εκτός νόμου και καταδίκασε τη διδασκαλία του (Λουθηρανισμό).</p>

            <h4>Συγκρούσεις και διάδοση της Μεταρρύθμισης</h4>
            <p>Οι οπαδοί του Λούθηρου και οι Γερμανοί ηγεμόνες που τον υποστήριζαν διαμαρτυρήθηκαν και γι' αυτό ονομάστηκαν Διαμαρτυρόμενοι ή Προτεστάντες. Ακολούθησε πόλεμος μεταξύ των Προτεσταντών και των δυνάμεων του αυτοκράτορα, ο οποίος τερματίστηκε με την Ειρήνη της Αυγούστας (1555). Η συνθήκη αυτή αναγνώριζε τη νομιμότητα του Λουθηρανισμού και το δικαίωμα κάθε ηγεμόνα να επιβάλει στην επικράτειά του το δόγμα που ήθελε. Έτσι, η Γερμανία διαιρέθηκε σε κράτη ρωμαιοκαθολικά και διαμαρτυρόμενα. Η Μεταρρύθμιση διαδόθηκε και σε άλλες χώρες προκαλώντας την αντίδραση της Ρωμαιοκαθολικής Εκκλησίας. Αποκορύφωμα των συγκρούσεων αποτελεί η νύχτα του Αγίου Βαρθολομαίου στο Παρίσι (24 Αυγούστου 1572), όταν σφαγιάστηκαν δύο χιλιάδες Γάλλοι Προτεστάντες, οπαδοί του Γάλλου μεταρρυθμιστή Καλβίνου. Η θρησκευτική ειρήνη αποκαταστάθηκε με το Διάταγμα της Νάντης (1598), που αναγνώριζε στους καλβινιστές το δικαίωμα να ασκούν ελεύθερα τη λατρεία τους, με ορισμένες προϋποθέσεις.</p>

            <h4>Οι αντιδράσεις της Ρωμαιοκαθολικής Εκκλησίας</h4>
            <p>Η επιτυχία του Προτεσταντισμού ανάγκασε τη Ρωμαϊκή Εκκλησία να αντιδράσει με τη λεγόμενη Αντιμεταρρύθμιση. Στη σύνοδο του Τρέντο (1545-1563) λήφθηκαν αποφάσεις για την ανασυγκρότηση της Ρωμαιοκαθολικής Εκκλησίας και μέτρα εναντίον της Μεταρρύθμισης. Οι Ρωμαιοκαθολικοί χτίζουν νέους επιβλητικούς ναούς σε ρυθμό μπαρόκ με πλούσιο διάκοσμο. Στόχος είναι η προβολή της υπεροχής του ρωμαιοκαθολικού δόγματος έναντι του Προτεσταντισμού. Επίσης, ενισχύεται η λατρεία της Θεοτόκου και πολλαπλασιάζονται οι εικόνες και οι τελετές.</p>

            <h4>Η Ευρώπη μετά τη Μεταρρύθμιση</h4>
            <p>Μετά τις μεταρρυθμίσεις η χριστιανική Ευρώπη είναι πνευματικά διαιρεμένη: Ο Προτεσταντισμός επικράτησε στη Βόρεια Ευρώπη. Ο Ρωμαιοκαθολικισμός διατήρισε τη δύναμή του στη Νότια Ευρώπη. Η Ορθοδοξία κυριαρχούσε στον ελληνικό χώρο, τα Βαλκάνια και τη Ρωσία. Η προτεσταντική Μεταρρύθμιση προκάλεσε γενικότερες μεταβολές στον ευρωπαϊκό πολιτισμό. Η μετάφραση της Βίβλου σε εθνικές γλώσσες συνέβαλε: στην ανάπτυξη των εθνικών λογοτεχνιών, στη σφυρηλάτηση της εθνικής συνείδησης. Η απελευθέρωση των δημιουργικών δυνάμεων του ανθρώπου συνέβαλε: στην εξέλιξη των επιστημών, στον εκδημοκρατισμό των θεσμών, στην οικονομική ανάπτυξη, στην κοινωνική ελευθερία. Η Μεταρρύθμιση διέσπασε τη μέχρι τότε πνευματική ενότητα της Ευρώπης, ενώ από την άλλη το άτομο μακροπρόθεσμα απελευθερώθηκε καθώς του δόθηκε η ευκαιρία να επιλέξει το θρησκευτικό δόγμα που επιθυμεί.</p>

        </section>

        <section id="unit-7-4" class="content-block">
            <h3>4. Πολιτικές, οικονομικές και κοινωνικές εξελίξεις από το 15ο ως το 18ο αι.</h3>

            <div class="key-terms">
                <h4>Λέξεις-κλειδιά της ενότητας:</h4>
                <ul>
                    <li>Έθνος-κράτος</li>
                    <li>Μερκαντιλισμός ή προστατευτισμός</li>
                    <li>Βιομηχανική Επανάσταση</li>
                    <li>Διομολογήσεις</li>
                    <li>Γαλλική Επανάσταση</li>
                    <li>Μεταποιητικός τομέας της οικονομίας</li>
                    <li>Ατλαντικό εμπόριο</li>
                    <li>Τριγωνικό εμπόριο</li>
                    <li>Πρώτες ύλες</li>
                </ul>
            </div>

            <h4>Η Ευρώπη των κρατών</h4>
            <h5>Ανάδυση των εθνικών μοναρχιών</h5>
            <p>Η Ευρώπη από το Μεσαίωνα είναι διαιρεμένη σε ηγεμονίες και κράτη. Η αντίληψη για το έθνος-κράτος, που θα πραγματωθεί τελικά το 19ο αι., αρχίζει να διαμορφώνεται μέσα από τις συγκρούσεις, το άνοιγμα προς τον κόσμο, την ενίσχυση της βασιλικής εξουσίας. Οι ηγεμόνες προσπαθούν να συγκροτήσουν ομοιογενή κράτη και να αποκτήσουν ισχύ. Γι' αυτό καταπολεμούν κάθε διασπαστική δραστηριότητα.</p>

            <h5>Θρησκευτική πολιτική</h5>
            <p>Συνεχίζεται και το 17ο αι. η εχθρική στάση εναντίον των Προτεσταντών. Στη Γερμανία εκδηλώθηκε ο αιματηρός Τριακονταετής πόλεμος (1618-1648) με πανευρωπαϊκές διαστάσεις. Ήταν ένας καταστροφικός πόλεμος μεταξύ Προτεσταντών και Ρωμαιοκαθολικών, ο οποίος είχε ως πρόφαση τις θρησκευτικές διαφορές, όμως στην ουσία ο στόχος ήταν η κυριαρχία στην Ευρώπη. Η σύγκρουση ξεκίνησε στη Γερμανία, όμως εξελίχθηκε σε πανευρωπαϊκή. Η προσπάθεια του Γερμανού αυτοκράτορα Καρόλου Ε" να ανασυγκροτήσει τη Γερμανική Αυτοκρατορία απέτυχε. Έληξε με τη συνθήκη της Βεστφαλίας (1648), η οποία περιόρισε τη δύναμη του Γερμανού αυτοκράτορα. Στην Αυστρία οι ηγεμόνες καταδίωξαν τους Προτεστάντες. Στη Γαλλία ο βασιλιάς Λουδοβίκος ΙΔ' απαγόρευσε τον Προτεσταντισμό (1685) ανακαλώντας το Διάταγμα της Νάντης. Από τις αρχές του 18ου αι. τα κράτη ακολουθούν πιο ανεκτική πολιτική.</p>

            <h5>Ανταγωνισμοί</h5>
            <p>Εκδηλώνονται ανταγωνισμοί κυρίως μεταξύ της Αγγλίας και της Γαλλίας στη προσπάθειά τους να αποκτήσουν οικονομική ισχύ, κυρίαρχη θέση στην Ευρώπη, παγκόσμια υπεροχή.</p>

            <h5>Η Ευρώπη και η Οθωμανική Αυτοκρατορία</h5>
            <p>Οι Ευρωπαίοι ηγεμόνες αντιμετώπιζαν έναν κοινό εξωτερικό εχθρό, τους Οθωμανούς Τούρκους. Οι Οθωμανοί έφτασαν μέχρι την Κεντρική Ευρώπη και πολιόρκησαν δυο φoρές, χωρίς όμως αποτέλεσμα, τη Βιέννη, το 1529 και το 1683. Από τότε η Οθωμανική Αυτοκρατορία υποχωρεί συνεχώς από τα ευρωπαϊκά εδάφη. Η Ρωσία αναλαμβάνει πλέον την πρωτοβουλία του πολέμου κατά των Οθωμανών. Πάντως, οι ευρωπαϊκές δυνάμεις με πρώτη τη Γαλλία (1535) συνάπτουν προνομιακές εμπορικές συμφωνίες με την Οθωμανική Αυτοκρατορία, οι οποίες ονομάζονται διομολογήσεις.</p>

            <h4>Ο θρίαμβος της απολυταρχίας και οι πρώτοι κλονισμοί</h4>
            <p>Οι συνθήκες που δημιουργήθηκαν το 160 αι. στην Ευρώπη ευνόησαν τη σταδιακή εδραίωση του πολιτεύματος της απόλυτης μοναρχίας ή απολυταρχίας, πολίτευμα στο οποίο δεν υπάρχει διάκριση των εξουσιών και όλες οι εξουσίες συγκεντρώνονται στα χέρια του απόλυτου μονάρχη. Προς αυτή την κατεύθυνση συνεργάστηκαν οι ηγεμόνες και οι αστοί σε βάρος των ευγενών και των τοπικών δυνάμεων.</p>

            <h5>Γαλλία</h5>
            <p>Ο απολυταρχισμός φτάνει στην αποκορύφωσή του με το Λουδοβίκο ΙΔ' που θεωρούσε τον εαυτό του αντιπρόσωπο του Θεού στο βασίλειό του. Ασκούσε απόλυτο έλεγχο σε όλους τους τομείς της κρατικής δραστηριότητας και ταύτιζε το κράτος με το βασιλικό αξίωμα. Η ελέω Θεού βασιλεία είναι απολυταρχικό πολίτευμα στο οποίο δεν υπάρχει διάκριση των εξουσιών και όλες οι εξουσίες συγκεντρώνονται στα χέρια του βασιλιά. Στηρίζεται στην αντίληψη ότι ο Θεός έχει αναθέσει την εξουσία στο βασιλιά και ο τελευταίος δε λογοδοτεί σε κανέναν άλλο για τις πράξεις του παρά μόνο στο Θεό. Πολλές δομές του απολυταρχικού καθεστώτος έπλητταν τα συμφέροντα της αστικής τάξης, των αγροτών και της αριστοκρατίας. Η επιδίωξη ριζικών αλλαγών εκφράζεται θεωρητικά με το κίνημα του Διαφωτισμού (1688-1789) και πρακτικά με τη Γαλλική Επανάσταση, στα τέλη του 18ου αι.</p>

            <h5>Αγγλία</h5>
            <p>Στην Αγγλία η μοναρχία ήταν παραδοσιακά ηπιότερη, λόγω περιορισμών στην εξουσία του βασιλιά. Οι ακρότητες ορισμένων βασιλιάδων οδήγησαν σε εμφύλιο πόλεμο (1642-1649), με αποτέλεσμα την κατάργηση της βασιλείας. Ο Όλιβερ Κρόμβελ, επικεφαλής των αντιμοναρχικών δυνάμεων, κυβέρνησε δικτατορικά την επονομαζόμενη Δημοκρατία της Αγγλίας, της Ιρλανδίας και της Σκοτίας μέχρι το θάνατό του (1659). Η μοναρχία αποκαταστάθηκε αλλά έχανε συνεχώς τη δύναμή της προς όφελος του Κοινοβουλίου. Μετά την ψήφιση του νόμου περί Προσωπικής Ασφάλειας (Habeas Corpus, 1679) που θεμελίωνε τις ατομικές ελευθερίες, ο βασιλιάς προβαίνει σε πραξικοπηματική ενέργεια, η οποία προκάλεσε την Ένδοξη Επανάσταση (1688). Με την Ένδοξη Επανάσταση η αστική τάξη επικράτησε στην πολιτική σκηνή, επιβάλλοντας τη συνταγματική μοναρχία και τον κοινοβουλευτισμό. Το 1689 η Διακήρυξη των Δικαιωμάτων προσδιόριζε ακριβέστερα τα όρια της βασιλικής εξουσίας.</p>

            <h4>Δημογραφική εξέλιξη</h4>
            <p>Κατά το 17ο αι. η Ευρώπη είναι η πιο πυκνοκατοικημένη περιοχή της Γης μετά τη χερσόνησο της Ινδίας και την Κίνα. Ο πληθυσμός είναι στάσιμος, αλλά από τις πρώτες δεκαετίες του 18ου αι. αυξάνεται. Αίτιο της αύξησης του πληθυσμού είναι η μείωση της θνησιμότητας λόγω βελτίωσης των εσοδειών, σπανιότερης εμφάνισης επιδημιών, λιγότερο θανατηφόρων πολέμων. Η αύξηση του πληθυσμού αυξάνει τη ζήτηση για προϊόντα, την οποία πρέπει να ικανοποιήσουν οι παραγωγοί.</p>

            <h4>Οικονομικές εξελίξεις</h4>
            <h5>Από την παραδοσιακή γεωργία σε μια αγροτική επανάσταση</h5>
            <p>Το 90% περίπου του πληθυσμού ζει στην ύπαιθρο και ασχολείται κυρίως με τη γεωργία. Από το 18ο αι. εφαρμόζονται νέες καλλιεργητικές τεχνικές που φέρνουν μεγαλύτερη γεωργική παραγωγή. Πολλοί αγρότες πηγαίνουν στις πόλεις για να εργαστούν αρχικά στις βιοτεχνίες και αργότερα στις βιομηχανίες των πόλεων.</p>

            <h5>Από τη βιοτεχνία στη βιομηχανία</h5>
            <p>Μέχρι τις αρχές του 18ου αι. οι βιοτεχνίες στηρίζονται σε οικογενειακά κεφάλαια και έχουν οικογενειακό χαρακτήρα. Με τη χρήση μηχανών, οι οποίες λειτουργούν με γαιάνθρακα και ατμό, μεταβάλλονται σε βιομηχανίες με πολλαπλάσια κεφάλαια. Η βιοτεχνία και η βιομηχανία, ιδιαίτερα η υφαντουργία και η μεταλλουργία, αποτελούν βασικό τομέα της οικονομικής πολιτικής της Ευρώπης.</p>

            <h5>Εμπόριο</h5>
            <p>Οι θαλάσσιοι εμπορικοί δρόμοι πέρασαν από το 17ο αι. στα χέρια των Ολλανδών, των Άγγλων και των Γάλλων. Το μεγάλο ατλαντικό εμπόριο με τις αποικίες της Αμερικής παρουσιάζει μεγάλη ανάπτυξη. Η σημαντικότερη εμπορική δραστηριότητα για τους Ευρωπαίους είναι το λεγόμενο τριγωνικό εμπόριο, μεταξύ Ευρώπης, Αφρικής και Αμερικής, και γίνεται σε τρεις φάσεις: Οι Ευρωπαίοι μεταφέρουν στην Αφρική μικροεμπορεύματα, ενώ αγοράζουν αποκεί σκλάβους. Τους σκλάβους τους ανταλλάσσουν στην Αμερική με αποικιακά προϊόντα (ζάχαρη, καφέ κ.ά.). Τα αποικιακά προϊόντα τα μεταφέρουν στην Ευρώπη. Οι ευρωπαϊκές χώρες: Εισάγουν πρώτες ύλες, καρυκεύματα και άλλα αποικιακά προϊόντα. Εξάγουν βιομηχανικά προϊόντα, κυρίως υφάσματα και είδη μεταλλουργίας. Σημαντικότερη δύναμη στο εξωτερικό εμπόριο είναι η Αγγλία και ακολουθεί η Γαλλία. Οι εμπορικές σχέσεις μεταξύ των χωρών της Ευρώπης είναι περιορισμένες κατά το 16ο και το 17ο αι. Αυτό οφείλεται στην πολιτική του μερκαντιλισμού ή προστατευτισμού, σύμφωνα με την οποία τα κράτη ενισχύουν τις εξαγωγές και εμποδίζουν τις εισαγωγές.</p>

            <h4>Η κοινωνία των εξελίξεων και των ανισοτήτων</h4>
            <p>Οι μεγάλοι ιδιοκτήτες γης (ευγενείς, κλήρος και αστοί) έχουν εισοδήματα και εισπράττουν φόρους από τους χωρικούς. Στη Δυτική Ευρώπη οι χωρικοί είναι ελεύθεροι. Στην Ανατολική είναι δουλοπάροικοι και πληρώνουν περισσότερους φόρους, ενώ τους επιβάλλονται αγγαρείες. Από τις οικονομικές μεταβολές ωφελείται η αστική τάξη, η οποία γίνεται η κυρίαρχη δύναμη στη Δυτική Ευρώπη. Οι αγρότες, οι χωρικοί και τα ασθενέστερα στρώματα των πόλεων ζουν σε άθλιες συνθήκες. Η κοινωνία διακρίνεται, λοιπόν, σε τρεις τάξεις με κυριότερο χαρακτηριστικό την άνιση κατανομή του πλούτου.</p>

        </section>

        <section id="unit-7-5" class="content-block">
            <h3>5. Εξελίξεις στα γράμματα, τις επιστήμες και τις τέχνες κατά το 17ο και το 18ο αι.</h3>

            <div class="key-terms">
                <h4>Λέξεις-κλειδιά της ενότητας:</h4>
                <ul>
                    <li>Κλασικισμός</li>
                    <li>Ρομαντισμός</li>
                    <li>Ορθολογισμός</li>
                    <li>Εμπειρισμός</li>
                    <li>Μπαρόκ</li>
                    <li>Ροκοκό</li>
                    <li>Νεοκλασικισμός</li>
                    <li>Έργα διαχρονικά</li>
                    <li>Ρεαλιστική τάση</li>
                    <li>Ανθρωποκεντρική τάση</li>
                    <li>Τεχνική της φωτοσκίασης</li>
                    <li>Όπερα</li>
                    <li>Ορατόριο</li>
                </ul>
            </div>

            <h4>Εξελίξεις στα γράμματα και τις επιστήμες</h4>
            <h5>Λογοτεχνία</h5>
            <p>Στη Γαλλία κατά το 17ο αι. αναπτύσσεται ιδιαίτερα η πνευματική και καλλιτεχνική δραστηριότητα. Η γαλλική λογοτεχνία ακολουθεί το ρεύμα του κλασικισμού και παράγει έργα διαχρονικά, με θέματα κλασικά ή σύγχρονα. Από τους σημαντικότερους συγγραφείς της περιόδου είναι ο Μολιέρος (1622 – 1673), ο οποίος διακωμωδεί την ανερχόμενη αστική τάξη της εποχής του. Το 18ο αι. η λογοτεχνική παραγωγή στη Γαλλία συνεχίζεται με τους εκπροσώπους του Διαφωτισμού. Στο τέλος του 18ου αι. εμφανίζεται το ρεύμα του ρομαντισμού. Στην Αγγλία κυριαρχούν ρεαλιστικές και ανθρωποκεντρικές τάσεις. Στη Γερμανία δίνεται έμφαση στο συναίσθημα και την παράδοση. Κορυφαίοι Γερμανοί συγγραφείς της εποχής είναι ο Γκαίτε (1749-1832) και ο Σίλερ (1759-1805).</p>

            <h5>Επιστημονική σκέψη – Διαφωτισμός</h5>
            <p>Ο Γάλλος Ρενέ Ντεκάρτ (1596-1650) θεμελίωσε τον ορθολογισμό, υποστηρίζοντας ότι η κύρια πηγή της κάθε αλήθειας είναι η λογική απόδειξη. Ο Άγγλος φιλόσοφος Τζον Λοκ (1632-1704) χρησιμοποίησε τον ορθολογισμό και τον εμπειρισμό ως βάση για την ερμηνεία και τη βελτίωση της κοινωνίας. Το επιστημονικό πνεύμα επιβάλλεται με τη διατύπωση του νόμου της παγκόσμιας έλξης από τον Ισαάκ Νεύτωνα (1643 - 1727). Με αυτόν ο Νεύτωνας έδειξε ότι ο κόσμος λειτουργεί με βάση σταθερούς νόμους. Ο επιστημονικός στοχασμός δημιουργεί την αισιοδοξία ότι η λογική και η εφαρμογή παρόμοιων νόμων στα κοινωνικά φαινόμενα θα φέρουν στον άνθρωπο την ελευθερία, την αρμονία και την ευημερία. Το 18ο αι. προβάλλεται, λοιπόν, ένα γενικότερο αίτημα για βαθιές μεταβολές σε όλους τους τομείς της ανθρώπινης δραστηριότητας, το οποίο εκφράζεται από το κίνημα του Διαφωτισμού. Ο Διαφωτισμός αποσκοπούσε στην απελευθέρωση της ανθρώπινης σκέψης από κάθε ιδεολογική, θρησκευτική ή φιλοσοφική προκατάληψη.</p>

            <h5>Επιστημονικές εφευρέσεις</h5>
            <p>Το 18ο αι. δίνεται έμφαση στην πρακτική εφαρμογή της επιστημονικής έρευνας. Σημαντικές εφευρέσεις: αλεξικέραυνο, θερμόμετρο, ηλεκτρικός συσσωρευτής (= μπαταρία), αερόστατο. Το σημαντικότερο, όμως, επίτευγμα είναι η τελειοποίηση της ατμομηχανής (1769) από το Σκοτσέζο Τζέιμς Βατ.</p>

            <h4>Οι εξελίξεις στις εικαστικές τέχνες</h4>
            <h5>Μπαρόκ</h5>
            <p>Η θρησκευτική διαμάχη γέννησε κατά το 17ο αι. μια νέα καλλιτεχνική τεχνοτροπία, το μπαρόκ. Γεννήθηκε στην Ιταλία ως προέκταση της αναγεννησιακής τέχνης. Αφορά όλα τα είδη της τέχνης. Χρησιμοποιήθηκε από τη Ρωμαιοκαθολική Εκκλησία και τους ηγεμόνες για να προβάλουν την ισχύ τους.</p>
            <p>Χαρακτηριστικά του μπαρόκ: καμπύλες, πολυχρωμία, κίνηση, ψευδαίσθηση, επιτηδευμένη διακόσμηση.</p>
            <p>Αξιόλογοι καλλιτέχνες του μπαρόκ:</p>
            <ul>
                <li>Ιταλία: Καραβάτζιο (1573-1610).</li>
                <li>Κάτω Χώρες: Πέτερ Πολ Ρούμπενς (1577-1640). Χαρακτηριστικά: δυναμικότητα, έντονα χρώματα, αγάπη για τη ζωή. Βαν Ντάικ (1599-1641): Σημαντικές προσωπογραφίες. Ρέμπραντ Βαν Ριν (1606-1669). Χαρακτηριστικά: τεχνική της φωτοσκίασης και ικανότητα να αποδίδει τον ψυχικό κόσμο των προσώπων στο έργο του.</li>
                <li>Ισπανία: Ντιέγκο Βελάσκεθ (1559-1660). Έργα με θρησκευτικό και μυθολογικό περιεχόμενο με την αριστοτεχνική χρήση φωτεινών χρωμάτων. Μουρίλλο (1617-1682). Θέματα από τη θρησκευτική και την καθημερινή ζωή με τη χρήση αντιθετικών φωτισμών.</li>
                <li>Γαλλία: Νικολά Πουσσέν (1594-1665).</li>
            </ul>
            <p>Στη Γαλλία θα επικρατήσει ο κλασικισμός, με χαρακτηριστικό δημιούργημα στην αρχιτεκτονική το Ανάκτορο των Βερσαλλιών.</p>

            <h5>Ροκοκό και νεοκλασικισμός</h5>
            <p>Το 18ο αι. γεννιέται ένας νέος ρυθμός, το ροκοκό, που κυριάρχησε στην Ευρώπη από το 1730 έως το 1780 περίπου.</p>
            <p>Χαρακτηριστικά: έντονο διακοσμητικό στοιχείο, χάρη, κομψότητα, ευχάριστη ή ανέμελη ατμόσφαιρα. Κυριότερος εκπρόσωπος: ο Γάλλος ζωγράφος Ζαν Αντουάν Βατό (1648-1721). Μετά το 1780 επικρατεί ο ρυθμός του νεοκλασικισμού. Χρησιμοποιήθηκε ως μέσο έκφρασης του αγώνα των λαών για ελευθερία και δημοκρατία. Κυριότερος εκπρόσωπος ο Γάλλος Ζακ Λουί Νταβίντ (1748-1825).</p>

            <h4>Οι εξελίξεις στη μουσική</h4>
            <p>Το 17ο αι. το μπαρόκ ανανεώνει τη μουσική με τη δημιουργία του λυρικού θεάτρου (όπερα και ορατόριο). Η όπερα πρωτοεμφανίστηκε στη Φλωρεντία το 1600, ενώ η μορφή της ολοκληρώθηκε το πρώτο μισό του 17ου αι. Γενικά, παρατηρείται μεγάλη πρόοδος στη μουσική χάρη στους μεγάλους μουσουργούς.</p>

        </section>

        <section id="unit-7-6" class="content-block">
            <h3>6. Ο Ελληνισμός υπό βενετική και οθωμανική κυριαρχία</h3>

            <h4>Οι Έλληνες υπό βενετική κυριαρχία</h4>
            <h5>Συνθήκες διαβίωσης</h5>
            <p>Τα Επτάνησα, η Κρήτη και η Κύπρος βρίσκονταν υπό βενετική κυριαρχία και μετά την Άλωση. Σ' αυτές τις περιοχές οι Βενετοί επέβαλαν το δυτικό φεουδαρχικό σύστημα, προσαρμοσμένο στις τοπικές συνθήκες. Υπήρξαν όμως αντιστάσεις των πληθυσμών αυτών, που εκδηλώθηκαν με ποικίλες μορφές. Στον πολιτιστικό τομέα οι Βενετοί ακολούθησαν ηπιότερη πολιτική παρέχοντας τη δυνατότητα ελεύθερης μετακίνησης και σπουδών στην Ιταλία.</p>

            <h5>Γράμματα και Τέχνες</h5>
            <p>Κατά το 16ο και 17ο αιώνα στην Κρήτη σημειώθηκε μια αξιόλογη ανάπτυξη των γραμμάτων και των τεχνών. Στη Λογοτεχνία καλλιεργήθηκε το έμμετρο μυθιστόρημα και η τραγωδία. Σπουδαίοι λογοτέχνες της εποχής ήταν ο Β. Κορνάρος (Ερωτόκριτος) και ο Γ. Χορτάτσης (Ερωφίλη). Στη ζωγραφική αξιόλογη ήταν η κρητική παρουσία με τη λεγόμενη Κρητική Σχολή. Ο κυριότερος εκπρόσωπός της ήταν ο Θεοφάνης ο Κρης. Μετά την κατάληψη της Κρήτης από τους Τούρκους (1669) πολλοί κρητικοί κατέφυγαν στα Επτάνησα. Κατά το 17ο και 18ο αι. αναδείχθηκαν σημαντικοί επτανήσιοι ζωγράφοι, που ακολούθησαν την κρητική παράδοση με επιδράσεις της Αναγέννησης και του μπαρόκ.</p>

            <h4>Οι Έλληνες υπό οθωμανική κυριαρχία</h4>
            <h5>Το καθεστώς των υποδούλων</h5>
            <p>Στις τουρκοκρατούμενες περιοχές οι χριστιανοί, σύμφωνα με το ισλαμικό δίκαιο, μπορούσαν να διατηρήσουν την εσωτερική τους οργάνωση με διάφορες συνθήκες. Έτσι εξασφάλιζαν κάποιες ελευθερίες και υποχρεώνονταν να καταβάλουν ποικίλους φόρους στους Οθωμανούς. Συχνά όμως τα δικαιώματα αυτά αναιρούνταν. Η οθωμανική κατάκτηση προκάλεσε μεγάλες ανακατατάξεις, περιορισμούς και καταπιέσεις στους υπόδουλους πληθυσμούς. Ωστόσο ο Ελληνισμός, αφού ξεπέρασε την αρχική κρίση, δημιούργησε τις προϋποθέσεις για την αναγέννησή του.</p>

            <h5>Δυνάμεις επιβίωσης και ανανέωσης του Ελληνισμού</h5>
            <h6>Η Εκκλησία και τα προνόμια</h6>
            <p>Μετά την Άλωση, ο Μωάμεθ Β΄ παραχώρησε προνόμια στον πατριάρχη Γεννάδιο Β΄, με τα οποία αναγνωριζόταν ως θρησκευτικός και πολιτικός ηγέτης. Σύμφωνα με τα προνόμια αυτά ο πατριάρχης αποκτούσε εκτός από θρησκευτικές και κοσμικές εξουσίες, όπως το δικαίωμα να ιδρύει εκκλησιαστικά δικαστήρια για υποθέσεις αστικού δικαίου και να επιβάλλει φορολογία στους πιστούς για τις ανάγκες της Εκκλησίες ή για λογαριασμό της οθωμανικής διοίκησης. Η παραχώρηση των προνομίων έδινε τη δυνατότητα στους Οθωμανούς να διοικούν μέσω της Εκκλησίας εκατομμύρια χριστιανούς σε όλη την οθωμανική αυτοκρατορία, καθώς η Εκκλησία διέθετε οργανωμένο διοικητικό δίκτυο (μητροπόλεις, ενορίες, κλπ.).</p>
            <h6>Ο θεσμός της κοινότητας</h6>
            <p>Ο θεσμός της κοινότητας αποτελούσε ένα είδος τοπικής αυτοδιοίκησης, που προσαρμόστηκε στις απαιτήσεις της οθωμανικής πολιτικής. Είχε κύρος και δικαιοδοσίες φορολογικές και εκπαιδευτικές. Έγινε πόλος εθνικής συσπείρωσης και καλλιέργειας του δημοκρατικού πνεύματος, καθώς οι κοινοτικοί άρχοντες εκλέγονταν από τους κατοίκους και τα προβλήματα αντιμετωπίζονταν συλλογικά.</p>
            <h6>Οι Φαναριώτες</h6>
            <p>Οι Φαναριώτες ήταν μια ομάδα λαϊκών αξιωματούχων που διαμορφώθηκε στην περιοχή Φανάρι, γύρω απ' το Πατριαρχείο Κων/πολης. Ήταν μορφωμένοι και γλωσσομαθείς και έγιναν απαραίτητοι στην οθωμανική διοίκηση, καταλαμβάνοντας υψηλά αξιώματα. Εξελίχθηκαν σε κοινωνική ομάδα με μεγάλη οικονομική δύναμη και επιρροή.</p>
            <h6>Αρματολοί και κλέφτες</h6>
            <p>Τα σώματα των αρματολών και των κλεφτών σχηματίστηκαν κάτω από διαφορετικές συνθήκες. Οι αρματολοί ήταν ένοπλα σώματα Ελλήνων, στους οποίους είχε ανατεθεί από τους Οθωμανούς η φύλαξη ορισμένων περιοχών. Οι κλέφτες ήταν ένοπλα σώματα Ελλήνων, που είχαν καταφύγει στα βουνά για να αποφύγουν την τυραννία των κατακτητών. Συχνά οι ρόλοι τους εναλλάσσονταν. Οι αρματολοί και οι κλέφτες υπήρξαν οι κύριοι εκφραστές της ένοπλης αντίστασης των Ελλήνων κατά των κατακτητών. Από αυτούς προήλθε ο πυρήνας των αγωνιστών του '21.</p>
            <h6>Οικονομικές και κοινωνικές μεταβολές</h6>
            <p>Το 15ο και 16ο αιώνα οι δυσμενείς συνθήκες δεν επέτρεψαν καμιά οικονομική πρόοδο των Ελλήνων. Από το 17ο αιώνα όμως άρχισε η σταδιακή βελτίωση της οικονομίας, που οφείλεται στις διομολογήσεις των Οθωμανών με τα ευρωπαϊκά κράτη. Οι Έλληνες αξιοποίησαν την ευκαιρία και ασχολήθηκαν με το εμπόριο. Η ανάπτυξη του εμπορίου έφερε αλλαγές στην αγροτική οικονομία και στον μεταποιητικό τομέα. Καλλιεργήθηκαν προϊόντα με μεγάλη ζήτηση στο εξωτερικό, ενισχύθηκε η κτηνοτροφία για τις εξαγωγές μαλλιού και η οικοτεχνία μετατράπηκε σε βιοτεχνία. Κατά το 18ο αι. η ελληνική βιοτεχνική παραγωγή επεκτάθηκε και στον ευρωπαϊκό χώρο. Για την αντιμετώπιση του διεθνούς ανταγωνισμού δημιουργήθηκαν εταιρείες και συνεταιρισμοί (όπως τα Αμπελάκια). Οι νέες οικονομικές δραστηριότητες έφεραν και κοινωνικές αλλαγές: δημιουργήθηκε μια νέα εύπορη τάξη, η αστική.</p>
            <h6>Παιδεία του υπόδουλου Ελληνισμού</h6>
            <p>Τα πρώτα χρόνια μετά την Άλωση δεν υπήρχε δυνατότητα πολιτιστικής ανάπτυξης για τον υπόδουλο Ελληνισμό. Ωστόσο η Εκκλησία με επίκεντρο την Πατριαρχική Ακαδημία και με τη βοήθεια των πνευματικών ανθρώπων που σπούδασαν στη Δύση, αναθέρμανε την παιδεία του υπόδουλου γένους, ιδρύοντας σχολεία και ενισχύοντας την πίστη του. Η εκπαιδευτική αυτή δραστηριότητα της Εκκλησίας ονομάστηκε θρησκευτικός ουμανισμός (:ανθρωπισμός). Πολύ μεγάλη ήταν η προσφορά του Πατριάρχη Κύριλλου Λούκαρη, του διευθυντή της Πατριαρχικής Ακαδημίας Θεόφιλου Κορυδαλλέα, και του εθνομάρτυρα Κοσμά Αιτωλού. Στα τέλη του 17ου αιώνα άρχισε η προοδευτική αναγέννηση της ελληνικής παιδείας, που έφτασε στην ακμή της με το Νεοελληνικό Διαφωτισμό (1750 - 1821). Οι Έλληνες λόγιοι ήταν επηρεασμένοι από τον ευρωπαϊκό διαφωτισμό, επιδίωκαν την αφύπνιση του Έθνους και πρόβαλλαν το αίτημα για πολιτική ελευθερία και ισότητα. Οι σημαντικότεροι εκπρόσωποι του Νεοελληνικού Διαφωτισμού ήταν ο Ρήγας Φεραίος, ο Αδαμάντιος Κοραής κ.ά.</p>
            <h6>Τέχνη και λαϊκός πολιτισμός</h6>
            <p>Από το 17ο αιώνα άρχισαν να βελτιώνονται οι συνθήκες στον τουρκοκρατούμενο Ελληνισμό και δημιουργήθηκαν οι προϋποθέσεις για ανάπτυξη της τέχνης, κυρίως της αρχιτεκτονικής (με την ίδρυση νέων Εκκλησιών και μοναστηριών) και της ζωγραφικής. Μεγάλη άνθηση παρουσίασε η λαϊκή τέχνη σε όλους τους τομείς και τα δημοτικά τραγούδια, που μαζί με τα ήθη και τα έθιμα βοήθησαν τους Έλληνες να διαφυλάξουν την ελληνικότητά τους.</p>
            <h6>Ο παροικιακός Ελληνισμός</h6>
            <p>Η μετανάστευση των Ελλήνων στο εξωτερικό άρχισε πριν την Άλωση και συνεχίστηκε σε όλη την περίοδο της τουρκοκρατίας. Στο τέλος του 18ου αιώνα υπήρχαν πολυάριθμες παροικίες στη δυτική, κεντρική και ανατολική Ευρώπη, στη Βαλκανική και στη νότια Ρωσία. Οι ελληνικές παροικίες της Βενετίας, της Βιέννης και της Τεργέστης υπήρξαν εστίες οικονομικής, κοινωνικής και πολιτιστικής ανάπτυξης ολόκληρου του Ελληνισμού. Οι Έλληνες της διασποράς σημείωσαν μεγάλη οικονομική και πνευματική πρόοδο. Συχνά χρηματοδοτούσαν την ίδρυση και λειτουργία σχολείων στις ελληνικές πόλεις.</p>

        </section>

    </main>

    <footer>
        <p>Δημιουργία / Επιμέλεια: Παναγιώτης Δόμβρος, Διευθυντής 1ου Γυμνασίου Πυλαίας ©2025-26</p>
    </footer>

    <div id="infoModal" class="modal">
        <div class="modal-content">
            <span class="close-button">&times;</span>
            <p id="modalText"></p>
        </div>
    </div>

    <script src="script.js"></script>
</body>
</html>